Title: Splněný holčičí sen
Date: 2016-08-22 10:49:00
Author: Lenka 'Zouví' Matějová
Twitter: Zoellenka
Gravatar: zoelles@gmail.com
About: Zou je holka, co se učí Python. Má stránky [Zoelles](http://zoelles.tumblr.com/), leze po skalách, chodí po slackline a miluje akrojógu. 

V pátek 19. 8. 2016 proběhl v Mšeném workshop pro Pyladies, na kterém jsme si my, holky, co se začaly učit programovat v Pythonu, vyzkoušely ovládat vývojovou desku s čipem ESP8266. Pokud vám to nic neříká, neděste se, taky jsme před workshopem vůbec netušily, o co jde. Je to počítačový čip, který lze ovládat pomocí MicroPythonu, což je takový zjednodušený Python. 

A k čemu to je? Můžou se na to napojit různá světýlka, houkačky, tlačítka, blikačky, pás LED diod apod. Jak jsme se v praxi přesvědčily, dá se tím vykouzlit například překrásně barvená atmosféra pro grilovačku :), ale i celkem ohlušující randál, který kdekdo musí řešit špunty do uší. Některým holkám šlo hraní s „chytrými“ a „hloupými“ destičkami na jedničku, takže se těším, co z toho všechno vznikne. Vše nám skvěle a trpělivě vysvětloval Petr Viktorin, na kterém je znát pravé nadšení pro práci s hardware. 

Jako malou mě hrozně fascinovalo pozorovat, jak táta pájí čipovou desku a napojuje na ni různé nožičky, případně propojuje různá místa čipu v jedno. Takže cílem bylo také vyzkoušet si to, dozvědět se o tom víc … a hlavně, naučit se pájet! V průběhu workshopu jsem zjistila, že touhu po pájení sdílí i ostatní účastnice workshopu, a tak jsme nakonec dostaly možnost se na to vrhnout! Díky, kluci!

Celá akce byla, díky skvělé Python komunitě a štědrému sponzorovi CZ.nic, hrozně super. Nešlo by to ale bez nejlepší organizátorky Veroničky Gabrielové a dvou pánů Vysokých, kteří poskytli dokonalé zázemí. Někteří cyklo nadšenci se dali strhnout k hromadnému příjezdu na kolech, Štěpán Bechyňský se ujal péče o strávníky a všechny zásobil přelahodnými pokrmy, večer jsme se všichni zahřáli za doprovodu několika ukulele u ohně a pěkně od plic si zapěli. Byl to fakt skvělý zážitek a jsem hrozně moc ráda, že jsem tam mohla být. Lidé kolem Pythonu jsou super, je s nimi sranda a člověk má mnohem větší motivaci se učit. A to je skvělý!

